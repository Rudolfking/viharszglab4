Szoftver labor 4

Projekt definíció

2010. január 26.

A labor célja

Objektum orientált alkalmazás készítése UML (Unified Modeling Language) leírással, JAVA-ban megvalósítva, RUP (Rational Unified Process) processz szerint. A hallgatók 3-4 fős csoportokban dolgoznak és készítik el a dokumentumokat a megadott ütemezés szerint. A dokumentumokat a megadott formátumban, általában nyomtatott változatban kell beadni.
A csapatok megalakulása

A tárgyat felvett hallgatók a NEPTUN@nk.hszk.bme.hu és NEPTUN@nc.hszk.bme.hu e-mail címekre a tárgy indulásáról üzenetet kapnak. A csapatok kialakítása a tárgyfelelős dolga, aki ennek során maximálisan igyekszik figyelemmel lenni hallgatóság javaslatára. Különösen kivételes helyzetektől eltekintve a hallgatóság javaslata lesz elfogadva. Egy csapatban 3-nál kevesebb vagy 4-nél több tag nem lehet. Egy hallgató csak egy csapatnak lehet tagja. A megalakult csapat nevet és vezetőt választ magának.

A csapatot február 10. (szerda) 14:00-ig regisztralni kell a csapat vezetőjének

A csapatok a http://kfarkas.iit.bme.hu/hercules weblaprol indulva vehetők fel, felhasználva a NEPTUN@nk.hszk.bme.hu és NEPTUN@nc.hszk.bme.hu cimre kiküldött e-mailben található password-ot. A levelet a regisztrációs héten kiküldjük a tárgyat a neptunban felvett hallgatóknak.

A csapatnak azt a kívánságát, hogy mikor (hértfőn vagy pénteken) kíván konzultálni, a csapatalakítás során az űrlap MEGJEGYZÉS rovatába lehet beleírni. Ezt a megjegyzést a csapatok foglalkozásokhoz való rendelésekor igyekszünk figyelembe venni, de előfordulhat, hogy a csapat nem a preferált alkalomra lesz beosztva.

Azon hallgatók csapatba sorolásáról, akik a megadott időpontig nem tudtak csapathoz kapcsolódni, de a tárgyat a NEPTUNban felvették, a tárgyfelelős dönt.

Csapatok beosztása

A csapatok és tagjainak felsorolása a http://kfarkas.iit.bme.hu/hercules weblaprol indulva érhetők el február 10-én este.

Konzultációk

A tárgy oktatói (továbbiakban konzulensek) hétfőn 17.15 és 19.00 valamint pénteken 12.15 és 14.00 között a csoportbeosztással együtt definiált termekben laboratóriumi gyakorlat címen konzultációt tartanak.

A konzultációk 70%-án kötelező a csapatből legalább egy fő megjelenése. A konzultáción a hallgatók kérdéseket tehetnek fel. A konzulensnek jogában áll a csapatot konzultációra berendelni. A berendelt csapat tagjainak a megjelenés kötelező. Az egyes csapatok konzulensét a tárgyfelelős jelöli ki. A konzulens a félév közben nem változtatható.

Február 8-án, hétfőn 17.00-kor az IB026 teremben fakultatív eligazítás lesz, ahol bárki választ kaphat kérdéseire. Ha valaki addig nem tudott csapatot szervezni, vagy csapathoz csatlakozni, akkor különösen érdemes eljönnie, mert ez kiváló alkalom lehet arra is, hogy társakat találjon. A pénteki konzultációra beosztott csapatoknak már az első héten pénteken tartunk konzultációt.

Kapcsolattartás

A tárgy e-mail címe: szglab4 KUKAC kfarkas.iit.bme.hu 
A laborral kapcsolatos minden levelet, beleértve a tárgyfelelősnek szóló leveleket is, a fenti e-mail címre kell küldeni.
A subject mező legyen: szglab=CSAPATNÉV (vagy NEPTUN-kód, egyéni levél esetében). 
A csapatnév csak angol karaktereket tartalmazhat.
Minden levél törzsének elején szerepelnie kell:
a csapat neve,
a tagok neve, NEPTUN-kódja, e-mail címe,
a csapat konzulensének neve.
A feladatok leadása, késedelem

A félév során 11 feladatot kell megoldani (lásd: ütemterv). 11 beadandó anyag (8 dokumentáció, 3 dokumentáció+szoftver) mindegyike feltétele egy-egy konzultáció sikeres teljesítésének (beugró). Az egyes feladatok elfogadásának feltétele, hogy a csoport az összes előző feladatát sikerrel teljesítse (tvsz. 13.4).

A Szkeleton, Prototípus és Grafikus változat teljesítésének feltétele, hogy a feladatra a kapható pontok legalább 41%-át a csoport megkapja. A többi feladat esetén a sikeres teljesítés feltétele, hogy a nyomtatott dokumentációt a konzulens határidőre megkapja és elfogadja.

Egy konzultáció alkalmával csak egy otthoni feladatot lehet kiadni. Minden nap késedelem az adható pontok értékét 10 %-kal csökkenti. A napforduló 24:00-kor van, a szombat és a vasárnap együttesen egy napnak számít. 10 napon túli késéssel is leadható a feladat, mivel ez feltétele a többi feladat elfogadásnak (erre természetesen már nem jár pont).

Beadandó nyomtatott dokumentumok

A dokumentumokat általában papírra kinyomtatva kell beadni.

Valamennyi leadott dokumentum címoldala a letölthető sablon szerintinek kell lennie (egy minta). Amennyiben a címoldal a sablonban megadottól eltér, a dokumentumot figyelmen kívül hagyjuk. A dokumentumokat a közreadott sablonok kibővítésével kell elkészíteni.

Valamennyi lap oldalszámozással ellátott, tartalmazza az anyag címét, a csapat nevét és a címlapon szereplő dátumot. A lapokat nem szabad összetűzni, hanem lefűzhető, átlátszó műanyag irattartóban (bugyi) kell beadni.

Minden leadott anyag végén a csapat naplója áll. Naplót a leadott anyaghoz MINDIG kell készíteni, függetlenül attól, hogy a részletes feladatdefinícióban van-e erre vonatkozó utalás. A napló tartalmazza az előző beadás óta eltelt időszak történéseit időrendben. A naplóból egyértelműen ki kell derülnie, hogy az egyes anyagrészeket ki és mennyi idő alatt készítette.

A napló bejegyzésekből áll. Minden bejegyzésnek tartalmaznia kell:

a történés kezdetének időpontját, nap-óra pontossággal
a történés időtartamát, óra felbontással
a szereplő(k) nevét (Kérjük a szereplők VEZETÉKNEVÉT használni)
a tevékenység leírását.
Amennyiben a tevékenységben több szereplő vesz részt, akkor az a tevékenység csak értekezlet lehet, amelynek az eredményei DÖNTÉSEK. A döntéseket precízen meg kell szövegezni (Pl.: Az X objektum Y és Z metódusainak kódját W készíti el Q határidőre).

Ha a bejegyzés egyetlen személyhez kötődik, akkor meg kell adni, hogy a tevékenység milyen dologra irányul. A dolog a feladat kapcsán elkészítendő termék, amelynek a (esetleg korábban) beadott anyagban megtalálhatónak kell lenni.

A felbontás mélysége szöveges, rajzos anyag esetében az ábra, diagram, vagy kb. fél-egy oldalnyi szöveg. Kódban az egység a metódus. (Pl.: A 3. ábrán látható szekvencia-diagram kidolgozása, vagy az X objektum Y és Z metódusainak kódolása és belövése.)

Az elkészítendő anyagok között az egyes szakaszok zárásakor szerepel ÉRTÉKELÉS. Az értékelés megadja a csapat tagjainak a projekt kezdete óta az értékelésig eltelt időben elért eredményhez történő hozzájárulásának százalékos mértékét. Az értékelés tehát egy táblázat, amely tartalmazza valamennyi csapattag nevét és minden névhez egy százalékos értéket. A százalékértékek összegének 100-nak kell lenni. Az értékelést a csapatnak közösen kell megtennie. Az anyag címoldalán a tagok aláírása azt is jelenti, hogy az aláíró tag az értékeléssel egyetért.

A konzulensek bármikor előírhatják, hogy a csapat az előrehaladásról, annak esetleges akadályairól, a projekt állásáról jelentést, riportot, jegyzőkönyvet készítsen.

Amennyiben az elkészült anyag bármely részével kapcsolatosan a csapat tagjai nem jutnak egyezségre, akkor az egyéni álláspontokat dokumentálni kell és a konzulens segítségét kell kérni.

Az anyagokat a

hétfői csoportoknak csütörtökön 11.45 és 12.15 óra között
pénteki csoportoknak kedden 10.00 és 10.15 óra között
az I épület földszintjén, az IB28 mögötti előtérben (lobby) kell beadni.
Az átvételre kijelölt személy az anyag átadójával aláírat egy listát. Aláírás hiányában az anyag beadásával kapcsolatos reklamációt nem fogadunk el. Késedelem esetén az anyagot közvetlenül a konzulensnek kell átadni (eseti megállapodás alapján) vagy leadható az IIT oktatási adminisztrációjában is (IB316). Az átvétel idejét az anyagon rögzítik. Az anyag bármilyen más módon történő (posta, futár, közvetítő stb.) továbbítása esetén az átvétel ideje a konzulens általi kézhezvétel időpontja.

Május 21., péntek 14 óra után semmiféle anyagot nem fogadunk el.

Beadandó szoftverek

A programok a http://kfarkas.iit.bme.hu/hercules weblapról indulva tölthetők fel. A feltöltendő anyagot egyetlen Winzip (version 7 vagy nagyobb) fájlba kell becsomagolni. Egyéb kompressziós eljárásokkal (tar, stb) készült csomagokkal nem foglalkozunk. A feltöltésre vonatkozó határidő megegyezik az írásos dokumentum beadásának határidejével.

Az egyes munkaszakaszokban a feltöltés legkorábbi időpontjai:

szkeleton - március 12. 18:00.
protó - április 9. 18:00.
grafikus - április 30. 18:00.
A feltöltés végső határideje mindegyik szakaszra - május 21. 14 óra. Ezt követően semmilyen anyagot nem lehet feltölteni.

Minden szakaszhoz maximum 3 alkalommal lehet anyagot feltölteni. Az elsőt követő változatok érvényességére vonatkozóan a konzulensekkel történő megállapodás a mértékadó.

A forrásprogramnak a laboratóriumban rendszeresített (nem a hallgatók által írt package hozzáadása nélküli) JDK alatt lefordíthatónak és futtathatónak kell lenni . A forráskódok mellett meg kell adni szükség szerint valamennyi olyan installálási útmutatást és kezelési leírást, amelynek alkalmazásával a tárgykód előállítható és futtatható.

Osztályozás

A beadott dokumentumokat a konzulensek pontozzák. A pontozáskor figyelembe veszik a kidolgozás helyességét, minőségét és az ütemezettséget. (ld. a késedelemről szóló részt). A három rész (szkeleton, proto, grafikus) aránya: 30 - 50 - 20, a megszerezhető pontok száma részenként 100.

Mindegyik részből minimálisan 41 pontot kell elérni, valamint mindegyik részben a programra kapható pontok 41 %-át meg kell szerezni (program nélkül nincs jegy!).

Ha a csapat bármely részre vonatkozóan nem teljesíti a fenti minimum követelményt, akkor az egyéni közreműködés mértékétől függetlenül valamennyi tag elégtelen osztályzatot kap.

A csapatok a három értékelés alkalmával meghatározzák a tagok munkában való részvételét, egymáshoz viszonyított arányait. Az arányoknak a naplóbeli bejegyzésekkel arányosnak kell lennie. Ezen arányok utólagos megváltoztatása nem lehetséges. A csapatokon belüli eredő arányt az értékelések 1, 1.5 és 2-szeres súlyozásával számoljuk. Különlegesen kivételes helyzetekben (amennyiben az értékelés nem igazítható a naplóban dokumentált tevékenységekhez, a csapat szétesett, illetőleg a felvett jegyzőkönyvek tartalma alapján) a konzulens a csapat tagjainak meghallgatásával, esetenként anélkül is, az eredő arányt megváltoztathatja. A csapat által megszerzett pontszámot szorozzuk a csapat tagjainak számával, majd ezt arányítjuk az eredő arány szerint. Az így kapott pontszámok alapján az alábbi táblázat szerint határozzuk meg a jegyet.

-40	 1
41-54	 2
55-68	 3
69-82	 4
83-	 5